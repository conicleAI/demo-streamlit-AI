ในชีวิตการทำงาน หลายครั้งเราอาจต้องเผชิญกับความเครียด แรงกดดัน หรือต้องกระทบกระทั่งกับคนอื่น ๆ ทำให้เราอาจจะรู้สึกหม่นเศร้า ซึ่งความเศร้าเหล่านั้นก็อาจจะพัฒนากลายเป็นโรคซึมเศร้าได้ ถ้าอย่างนั้นแล้ว เราจะรู้ได้ยังไงว่าเราเป็นโรคซึมเศร้าหรือว่าแค่เศร้า วันนี้เรามาหาคำตอบไปพร้อม ๆ กันเลยค่ะ
.
สำหรับวิทยากรที่จะมาให้คำตอบเราในเรื่องนี้ก็คือ ครูลูกนัท-วนัสนันท์ จันทร์นิ่ม ผู้ให้คำปรึกษาด้านสุขภาพจิต นะคะ โดยคุณครูลูกนัทได้วิธีแยกความเศร้าและโรคซึมเศร้าเอาไว้ว่า
.
1.มีสาเหตุ vs ไม่มีสาเหตุ - ความเศร้าโดยทั่วไปแล้วจะมีสาเหตุที่ชัดเจน เช่น เศร้าเพราะสัตว์เลี้ยงตาย หรือเสียใจเพราะโดนเจ้านายด่า แต่สำหรับคนที่เป็นโรคซึมเศร้า ความรู้สึกเศร้านี้จะเกิดขึ้นแบบไม่มีเหตุผล แค่ตื่นขึ้นมาก็รู้สึกเศร้าเลยทันที และความเศร้านี้ก็อยู่กับตัวเป็นระยะเวลานานด้วย
.
2.ใช้ชีวิตปกติได้ vs ใช้ชีวิตปกติไม่ได้ - ถ้าหากเราแค่รู้สึกเศร้าเฉย ๆ ถึงแม้เราจะร้องไห้ แต่เราก็ยังสามารถลุกขึ้นมากินข้าว แต่งตัว ไปทำงานตามปกติได้ แต่ถ้าหากเป็นโรคซึมเศร้า ภาวะของโรคจะเริ่มส่งผลกระทบต่อวิธีคิด ทำให้ผู้ป่วยไม่สามารถใช้ชีวิตตามปกติได้ ในผู้ป่วยบางรายที่เป็นโรคซึมเศร้าหนัก ๆ จะเริ่มมีอาการไม่พูด ไม่เคลื่อนไหว ทำให้ผู้ป่วยมักนอนอยู่บนเตียงนาน ๆ ไม่สามารถลุกขึ้นจากเตียงมาทำกิจวัตรตามปกติได้
.
3.ความเศร้าที่เข้าใจได้ vs ความเศร้าที่เข้าใจไม่ได้ - โดยทั่วไปแล้ว เราจะสามารถเข้าใจความเศร้าได้ว่า ถ้าหากเราเจอเรื่องเลวร้ายมา มันก็เป็นธรรมดาที่เราจะต้องเสียใจ ดังนั้นความเศร้าจึงไม่ใช่สิ่งแปลกปลอมในชีวิต แต่ในกรณีของผู้ป่วยโรคซึมเศร้า ผู้ป่วยจะรู้สึกเหมือนความเศร้าเป็นสิ่งแปลกปลอมในร่างกายของตนเอง ทำให้ผู้ป่วยซึมเศร้าอยากจะหลีกหนีออกจากสิ่งนี้ไปให้ได้โดยการจบชีวิตตนเอง 
.
4.ความเศร้ามีจุดจบ vs ความเศร้าไม่มีทางออก - คนเราจะรู้กันดีอยู่แล้วว่าความเศร้ามันไม่ได้อยู่กับเราตลอดไป วันนึงเราจะหายเศร้า ทำให้เราเห็นแสงสว่างที่ปลายอุโมงค์อยู่ตลอดเวลา แต่สำหรับผู้ป่วยโรคซึมเศร้า ผู้ป่วยจะไม่สามารถมองเห็นทางออกได้ เหมือนอยู่ในหลุมดำที่ร่างกายถูกดูดจมลงไปตลอดเวลา
.
และนี่ก็คือวิธีแยกความรู้สึกเศร้าและโรคซึมเศร้าออกจากกันนะคะ ซึ่งถ้าหากใครพบว่าตัวเองหรือคนใกล้ตัวเข้าข่ายเป็นโรคซึมเศร้าล่ะก็ แนะนำให้รีบไปพบแพทย์หรือผู้เชี่ยวชาญให้เร็วที่สุดเลยนะคะ และถ้าหากผู้ใดสนใจอยากเรียนรู้ข้อมูลเพิ่มเติมก็สามารถเข้าไปเรียนต่อกันได้ที่ ConicleX นะคะ แล้วพบกันใหม่ EP หน้า สวัสดีค่ะ